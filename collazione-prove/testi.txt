16998
-----
 Et il chevauche tant qu'il vint a l'issue de la forest, si vit devant lui une maison de religion. Il torne cele part por herbergier et quant il vint a la porte si trouve IIII des freres qui avoient chante complie que estoient venu au serein. Si ssaillent encontre lui descendre et dient que bien soit il venus. Si le font entrer leens et li demandent s'il a mangié et il dit que nenil et il font maintenant metre la table, mes il dit qu'il ne mangera devant qu'il ait esté au mostier, car il n'i entre hui. Lors entre en l'yglice por orer et en ce qu'il se fu aienoillés por orer, si regarde et voit unes proines trop richement ouvree a floretes d'or et a oisiaux et a bestes et dedens avoit V chevaliers armés, les hyaumes es testes, les espees es mains aprestés de defendre, si com hom les vouxist assaillir. De ce se mervoille mult Lancelot, si sse drece erraument et vet celle part et salue les chevaliers et il dient que bien soit il venus. Et il entre dedens les proines par un guichet et esgarde les proines qui tant sont riches qu'il ne cuide que un rois les peust eslegier. Puis vit deles les chevalier une tombe la plus riche qu'il eust onques veue, car ele iert tote d'or fin a pierres precieuses que plus valoient d'un roiaume. Et se la tombe fu de grant biauté noiant ne monte la bonté envers la richesce dont elle estoit et si estoit la greignor qu'il onques eust veue. Si sse merveille mout qui pooit estre li prince qui dedens i fu mis. Il demande as chevaliers qu'il font iluec. Sire, font il, nos gardons le cors qui ci gist en ceste tombe, qu'il ne soit portés de ceens. Si en somes V por lui garder chascun ior et par nuit en i a autres V qui ce meismes services que nos facons le ior. Et por quoi, fet Lancelot, aves vos donc poor qu'il n'en soit hostés?Sire, font il, oil. Car un des freres de ceens qui mult est prudom et de sainte vie nos dit n'a encor gaires que un chevalier vendroit ceste part qui a force l'en hosteroit et fors de cest pais l'en feroit porter. Et nos iens de cest pais voudrions miaux morir qu'il fust remues d'entre nos. Et por ce le gardons nos einsint com vos vees, car li preudom dit que li chevalier ne demorroit mie qu'il ne venist.Or me dites, fet Lancelot, ne fu il mult haut prince a cui l'en fist si riche tombe?Sire, font il, haut hom fu il voirement et le plus preudom qui onques fust a son tens.Ha, Diex!, fet Lancelot, qui fu il donques?Sire, font il, se vos conoissies l'eentres veoir le poes, car ses nom est escript el chief de cele lame. Lors vait Lancelot cele part, si regarde les lettrez qui dient: Ci gist Galehout, li fils a la Iaiande, li sires des Lontainez Ylles, qui por l'amor Lancelot moruit. Et quant il vit ce, si chei tos pasmes et iut grant piece a terre sans mot dire. Et li chevaliers le corrent relever, si sse merveillent mult que il puet estre. Et quant il revint en soir, si dit: Ha, las! Quel dolor et quel doumaie!, et lors fiert l'un poing en l'autre et esgratine son viaire, si qu'il en fet le sanc saillir de totes pars, si sse prent as chevoux et se fiert grans cox des poins en mi le vis et enmi le pis et crie si durement qu'il n'i a celui a cui tote pitié n'en preigne. Si sse laidenge com maudit l'eure qu'il fu nes et dit: Ha, Diex! Quel perte et quel doumaie dou plus preudome dou monde qui mors est por le plus vil chevalie et por le plus mauveis qui onques fust! Tant fet Lancelot grant duel
 
 ---------------------------------------------
 
 354
 ---
tant qui vint a l'issue de la forest, si vint devant lui une maison de religion et il torne cele part por herbergier et quant il vint a la porte si troeve IIII des freres qui avoient chante conplie estoient venu au serain. Si saillent encontre lui por li descendre et dient qui bien soit il venus. Si le font entrer laienz et li demandent s'il a mangé et il dit que nenil et il firent maintenant metre la tauble, mes sil dit qui ne mangera devant qu'il ait esté au mostier qu'il n'i entra hui. Lors entre en l'iglise por orer et en ce qui se fu agenoilliez regarde a destre et voit unes prunez trop richement dorees a floretes d'or et as oisiaus et a bestes et dedens avoit V chevalier armez, les haumes as testes et l'espee en sa mains aus aprestes de defendre, si com les vousist assaillir. De ce se mervoille mout Lancelot, si se drece erraument et voit cele part, si salue le chevaliers et il dient que bien soit il venuz. Et il entre dedens les prunes par un guichet et esgardes les prunes qui tant sont riches qu'il ne cuide mie que nus rois les peust eslegier. Puis vit deles les chevaliers une tumbe la plus riche qu'il onques eust veuez, car elle iert tote d'or fin a pieres precieousez qui plus valoient de I grant reaume. Si la toube fu de grant biauté niant ne monte la bonté envers la richese dont ele estoient e ovec ce estoit la greignor qu'il onques vit. Si se mervoille mout qui puet estre li prince qui dedens fu mis. Il demande as chevaliers qu'il font illeques. Sire, font il, nos guardons le cors qui en ceste tombe gist, qui ne soit porté de caienz. Si en somes V por li garder chascun ior, par nuit en i a V qui font autretel servise com nos faison le ior.E por coi, fait Lancelot, avez vos paor que il soit ostez?Sire, font il, un des freres de caiens qui mout est proudome et de sainte vie nos dist n'a encore gueres que un chevaliers venroit ceste part qui a force l'osteroit e fors de ceste pais l'en feroit porter. E nos gens de ceste terre voudroient miaus morir qu'il fust remues d'entre nos. Por ce le gardons si com vos vees.Or me dites, fait Lancelot, ne fu cil mout riches princes a qui l'on fist si riche sepulture?Sire, font il, hauz hom fu il et le plus preudom qui onques fust a son tens.Hai, Dex!, fait Lancelot, qui fu il?Sire, font il, se vos conoisies letres, veir le poez, car ses nom est esscrit el chief de cele lame. Lors vait Lancelot cele part, si regarde les letres qui dient: Ci gist Galehout, li fils a la Iaiande, li sires de Lontaines Isles, qui por l'amor Lancelot morut. Et quant il vit ce, si chai tos pasmes et iut grant piece a terre sanz mot dire. Et li chevaliers li corent relever, si se mervoilla??? que ce puet estre. Et quant il revint si dist: Hai, las! Quel dolor e quel domage!, et lors fiert l'un poing a l'autre et esracine son viare, si qu'il en fait le sanc saglir de toutes pars, si se prent as cheviaus et se fiert grant coup des poing en mi le vis et mi le pis et crie si durement qui n'i a selui cui tote pitié ne preigne. Si se paigne et maudit l'ore qu'il fu nez et dit: Ha, Dex! Quel domage et quel perte dou plus proudome de Rome qui morz est por le plus vil chevalier et por le plus mauves qi onques fust! Tant fait Lancelot grant del que tuit cil del laienz le vienent regarder a mervoille 